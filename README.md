Реєстрація діагнозу злоякісного захворювання – це достатньою мірою вже формалізований процес, який має враховувати морфолологічну верифікацію,
локалізацію первинного ураження, його характеристики та можливі метастази пухлини. Стадіювання раку має вирішальне значення при плануванні
лікування пацієнта та оцінці його динаміки. Діагноз злоякісного новоутворення має відповідати загальновизнаним стандартам,
таким як Міжнародна класифікація онкологічних хвороб та класифікація злоякісних пухлин за категоріями TNM (tumour-node-metastasis).
В сучасних реаліях ми маємо кодувати кожний випадок злоякісного новоутворення двічі – за вимогами восьмої редакції класифікатора в інтересах
прийняття клінічних рішень та лікування у конкретного пацієнта, і вдруге - за вимогами шостої редакції, з метою підтримання цілісності
популяційного канцер-реєстру України. Однак у клінічній практиці процес подвійного кодування кожного випадку вимагає певної уваги, зайвої втрати часу
та може слугувати додатковим джерелом механічних помилок при внесенні інформації. Щоб полегшити вирішення цих проблем запропоновано простий програмний
засіб кодування випадків злоякісного новоутворення за категоріями шостої редакції у вигляді динамічної веб-сторінки. Класифікатор працює в будь-якому
браузері і не залежить від операційної системи. В результаті його роботи правильно побудований діагноз видається в буфер обміну у вигляді простого тексту
і може бути використаний в комплексі з довільною інформаційною системою. Таким чином, запропонований класифікатор легко інтегрується в існуючі інформаційні
процеси, економить час і спрощує ведення медичної документації, як важливої частини лікувально-діагностичної роботи при лікуванні злоякісних новоутворень.

В класифікатор включено 14 нозологій, з якими регулярно працює автор, за спеціальністю - торакальний хірург. Автор не є професійним програмістом,
не варто брати код за зразок програмування. Зовнішній вигляд повністю контролюється списками даних всередені файла, все можна підлаштувати під себе.
Можете використовувати класифікатор в будь-яких цілях за умови посилання на автора.
